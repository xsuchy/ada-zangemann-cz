# SPDX-FileCopyrightText: 2021 Matthias Kirschner
#
# SPDX-License-Identifier: CC-BY-SA-3.0-DE

Matthias Kirschner
  Sandra Brandstätter


ADA &
ZANGEMANN

Una fiaba che parla di software, skateboard e gelato al lampone


Questo libro è una traduzione non ufficiale dell’originale in tedesco e 
viene pubblicato con la stessa licenza Creative Commons CC-BY-SA 3.0 
DE.
Puoi condividere, riprodurre, distribuire, comunicare al pubblico, 
esporre in pubblico, rappresentare, eseguire e recitare questo materiale 
con qualsiasi mezzo e formato. Puoi modificare, remixare, trasformare il 
materiale e basarti su di esso per le tue opere per qualsiasi fine, 
anche commerciale.
Devi riconoscere una menzione di paternità adeguata, fornire un link 
alla licenza e indicare se sono state effettuate delle modifiche. Puoi 
fare ciò in qualsiasi maniera ragionevole possibile, ma non con modalità 
tali da suggerire che il licenziante avalli te o il tuo utilizzo del 
materiale. Se remixi, trasformi il materiale o ti basi su di esso, devi 
distribuire i tuoi contributi con la stessa licenza del materiale 
originario.

Per versioni remixate (lavori derivati), gli autori chiedono di non 
effettuare modifiche ai ringraziamenti personali dell’autore e alle 
brevi biografie dell’autore e dell’illustratrice, o piuttosto eliminare 
completamente queste parti dalla versione remixata.

La pubblicazione con una licenza culturale libera è stata possibile 
grazie al grande sostegno di dpunkt.verlag GmbH / O'Reilly. Purtroppo le 
licenze Creative Commons licenses sono ancora rare eccezioni nel mondo 
delle pubblicazioni commerciali, e spesso sono considerate 
rivoluzionarie e rischiose dagli editori.

Un immenso grazie a dpunkt.verlag per aver compreso i valori della 
libertà del software, aver dedicato del tempo per discutere e capire i 
vantaggi delle licenze culturali libere, e per il grande sostegno nel 
pubblicare questo libro con condizioni che rispettano i valori della 
FSFE.


Libero come libertà, non gratis
Il Software Libero riguarda la libertà che ricevi con il software, non 
riguarda il prezzo. Allo stesso modo, pubblicare un libro con una 
licenza culturale libera non significa avere il diritto di ottenere una 
copia gratis del libro e dell’ebook. Significa invece avere i diritti 
sopra descritti, che permette alla società di beneficiare ulteriormente 
da esso, come dovrebbe essere per tutta la cultura.

Ti incoraggiamo a sostenere autori, editori e altri coinvolti nella 
creazione della cultura con licenze libere, con anche un sostegno 
finanziario attraverso l’acquisto o una donazione. La società dovrebbe 
sostenere chi rispetta la libertà degli altri.

#####

Autore: Matthias Kirschner
Illustratrice: Sandra Brandstätter

Editore: Wiebke Helmchen e Ariane Hesse
Correzione della bozza: Sibylle Feldmann, www.richtiger-text.de
Impaginazione: Veronika Schnabel
Design della copertina: Sandra Brandstätter e Veronika Schnabel
Assistenza colori: Olga Biryukova, Noémi Sárkány, Nathalie Scattolon, 
Kristina Haidinger, Jasmin Schlögl
Produzione: Stefanie Weidner, Frank Heidt
Stampa e rilegatura: Grafisches Centrum Cuno GmbH & Co. KG, 39240 Calbe 
(Saale)

Informazioni bibliografiche della Biblioteca Nazionale Tedesca
La Biblioteca Nazionale Tedesca elenca questa pubblicazione nella 
Bibliografia Nazionale Tedesca; i dati bibliografici dettagliati sono 
disponibili su Internet via http://dnb.d-nb.de abrufbar.

ISBN (Libro in tedesco):
Stampa 978-3-96009-190-5
PDF 978-3-96010-628-9

1. Auflage 2022
© 2022 dpunkt.verlag GmbH
Wieblinger Weg 17
69123 Heidelberg

Questo libro per bambini è pubblicato con licenza Creative Commons 
Licence CC BY-SA 3.0 DE, 
https://creativecommons.org/licenses/by-sa/3.0/de/

Il libro originale in tedesco appare in collaborazione con O’Reilly 
Media, inc. sotto il marchio “O’REILLY”. O’REILLY è un marchio e un 
marchio registrato di O’Reilly Media, inc. ed è utilizzato con il 
consenso del proprietario.

Nota:
Per il bene dell’ambiente, non viene utilizzato l’involucro 
termoretraibile.

Scrivici:
Se hai suggerimenti, richieste o commenti, puoi scriverci a: 
kommentar@oreilly.de.

5 4 3 2 1 0


Per il libro originale in tedesco – come anche per molti altri libri 
O’Reilly – puoi anche scaricare il corrispettivo e-book in formato PDF. 
Semplicemente iscriviti a oreilly.plus+:

www.oreilly.plus

**


#####

C’era una volta una bambina di nome Ada. La sua famiglia era così povera 
che tutti i loro risparmi potevano essere messi in una scatola di 
biscotti. Non avevano soldi per vivere in una casa vera. Ada, la sua 
mamma e il suo fratellino Alan vivevano in una baracca vicino ad una 
discarica nella periferia della città.

**

Lontano, dall’altra parte della città, viveva un famoso inventore di 
nome Zangemann. Era immensamente ricco. Nessun foglio di carta di questo 
mondo era abbastanza grande per poterci scrivere l’ammontare del suo 
conto in banca, con tutti i numeri e gli zeri. Viveva in una grande casa 
con piscina e scivoli d’acqua, un sacco di scale e torri, centinaia di 
finestre e così tante stanze che lui stesso vi si perdeva 
sistematicamente. La villa di Zangemann era in alto su una collina, da 
dove poteva vedere tutta la città.

#####

I computer avevano sempre affascinato Zangemann fin da bambino. Ai 
tempi, i computer erano macchine enormi con molti cavi e ventilatori 
rumorosi. A scuola, il piccolo Zangemann sognava spesso tutte le cose 
che avrebbe potuto fare con i computer se fossero stati solo un po’ più 
piccoli, abbastanza piccoli da poter farceli stare in altri dispositivi. 
Sapeva bene cosa avrebbe fatto. Prima di tutto, avrebbe installato un 
computer sul suo skateboard, in modo che questi avesse potuto fare un 
bel rumore mentre lo si guidava, come la sirena dei vigili del fuoco o 
come il lancio di un razzo. Avrebbe inventato una macchina per il gelato 
per miscelare i gusti più incredibili e venderli automaticamente! Le 
macchine sarebbero state posizionate all’angolo di ogni strada e lui 
avrebbe potuto avere il gelato al suo gusto preferito ogni volta che ne 
avesse avuto voglia. Avrebbe costruito inoltre un robot per la pulizia e 
una macchina per lo smistamento dei blocchetti per le costruzioni, in 
modo che la sua camera fosse stata sempre pulita e ordinata. Zangemann 
aveva nuove idee come queste ogni giorno e non riusciva a pensare a 
nient’altro.

Più Zangemann diventava grande, più i computer diventavano piccoli. 
Quando finalmente ebbe finito gli anni della scuola, i computer erano 
diventati così piccoli che si potevano mettere nella tasca dei 
pantaloni. Il più piccolo ci stava anche sulla punta di un dito.

**


#####

«Posso finalmente realizzare tutte le mie idee!» esultò Zangemann, e 
così si mise subito al lavoro. Trovò il modo di mettere il piccolo 
computer in tutti i tipi di dispositivi per renderli ancora più 
divertenti e utili. E poi vendette le sue invenzioni.

Grandi e piccini amavano le sue invenzioni. Tutti i bambini volevano 
avere uno skateboard di Zangemann con incorporato l’ultimo rombo per 
poterlo mostrare ai loro amici nel cortile della scuola, molti 
possedevano anche i suoi pratici altoparlanti portatili che 
riproducevano istantaneamente qualsiasi canzone si fosse in grado di 
nominare. E, se per caso fosse rimasto qualche soldo in tasca, nel 
pomeriggio potevano mangiare un gelato mescolato automaticamente da una 
delle macchine-mischia-gelato originali Zangemann. Sembrava una cosa 
magica, ma in realtà tutto questo era possibile grazie al piccolo 
computer che Zangemann aveva incorporato nei dispositivi.

**

Queste invenzioni erano molto popolari anche alla scuola di Ada, tanti 
dei suoi amici se ne andavano in giro su quei fantastici skateboard. Ada 
era spesso triste, perché sua mamma non poteva comprarle nessuna di 
quelle cose: niente skateboard, niente altoparlanti, niente gelato.

Per fortuna Ada viveva proprio vicino ad una discarica che era ricca di 
molte apparecchiature rotte e pezzi arrugginiti. Per gioco Ada metteva 
insieme questi pezzi per realizzare nuove fantastiche cose: una 
macchinina senza motore, che lei e il suo fratellino Alan utilizzavano 
per sfrecciare giù dalle colline, un mulino a vento, o dei terrificanti 
mostri di spazzatura, che poi avrebbero combattuto insieme. Trovava 
anche molti oggetti utili, tra cui un vecchio cellulare con lo schermo 
crepato. Ada pensò che avrebbe potuto aggiustarlo e, anche se nella 
discarica non c’era Internet, avrebbe poi potuto connettersi da qualche 
altra parte.

Ada era così entusiasta nel trovare e riparare cose rotte dalla 
discarica che si dimenticò completamente degli skateboard e del gelato.

#####

Dal momento che tutti compravano le sue invenzioni, Zangemann diventò 
presto l’uomo più ricco di tutto il mondo. Con tutti i suoi soldi, 
acquistò un enorme computer d’oro con una tastiera di pietre preziose e 
lo mise nella stanza più grande della sua villa. Da qui, tramite 
Internet, avrebbe potuto controllare tutti i piccoli computer inseriti 
nelle sue invenzioni.

Tutto quello che doveva fare era premere il pulsante giusto sul computer 
d’oro, e subito tutte le macchine per il gelato in città producevano 
solo gelato alla vaniglia. Se Zangemann avesse voluto che la gente 
mangiasse il gelato al cioccolato, avrebbe premuto la combinazione di 
tasti per il gelato al gusto di cioccolato. E se avesse dato l’ordine 
per il gelato al limone, le macchine avrebbero prodotto solo gelato al 
limone. Zangemann amava le sue invenzioni ed era sempre elettrizzato 
ogni volta che vedeva quanto le sue macchine funzionassero alla 
perfezione. A volte le persone erano un po’ deluse che non ci fosse il 
proprio gusto preferito, ma che cosa avrebbero potuto farci? Al di là di 
questo dettaglio, c’era comunque gelato in ogni angolo della città.

**

Zangemann si divertiva tantissimo a premere i pulsanti scintillanti e 
guardare la gente mangiare il suo gelato. Ogni giorno trascorreva molte 
ore davanti al suo computer dorato; e poi guardava giù, verso la città, 
con un lungo cannocchiale e ammirava quanto egregiamente le sue 
invenzioni eseguissero i suoi comandi.

#####

Quando non era seduto di fronte al suo computer dorato, Zangemann 
inseriva il suo piccolo computer in nuovi dispositivi e poi li vendeva. 
Costruì delle lavatrici che inviavano un messaggio sul cellulare quando 
il bucato era finito, aspirapolvere che suonavano musica allegra invece 
di produrre rumore, lampade che si accendevano e si spegnevano con lo 
schiocco delle dita e auto che ti dicevano, mentre stavi guidando, dove 
si trovava il supermercato più vicino.

Molto presto, venne installato un computer di Zangemann su quasi tutti i 
dispositivi del mondo. Non tutte le sue invenzioni erano però così utili 
come avrebbero potuto sembrare a prima vista, ma la gente le comprava 
comunque. Era semplicemente così. Tutti volevano avere gli strumenti 
fabbricati da Zangemann, il più grande inventore del mondo.

**

Un giorno Zangemann pensò: «Oggi voglio guardare da vicino le mie 
invenzioni!». Mise quindi via il suo grande cannocchiale e scese le 
scale verso la città pieno di aspettative al pensiero di ammirare le sue 
fantastiche invenzioni.

#####

«Magari una breve passeggiata potrebbe portarmi anche nuove idee, 
perché, ad essere onesti, le mie ultime invenzioni non sono più così 
utili come quelle di una volta» pensò Zangemann. «Ma le mie macchine per 
il gelato sono e rimangono insuperabili» pensò subito dopo ammirando 
orgogliosamente un gruppo di persone che stavano leccando il gelato al 
cocco – la varietà del giorno.

Era completamente preso dai suoi pensieri quando improvvisamente – BUUM! 
– con una forza inaudita qualcosa si schiantò contro i suoi stinchi.

**

Zangemann urlò e si guardò intorno per capire cosa fosse successo. Di 
fronte a lui c’era un bambino, completamente atterrito, che teneva uno 
skateboard originale Zangemann sotto il braccio. «Mi scusi, non volevo 
venirle addosso» balbettò, ma Zangemann non lo ascoltò nemmeno.

Furioso, Zangemann si allontanò zoppicando e all’improvviso sentì una 
musica molto forte. Non aveva mai udito niente di così orribile. Si 
guardò intorno e vide che la musica usciva da uno degli altoparlanti che 
aveva inventato, in mano ad un bambino dall’altra parte della strada. Il 
bambino sembrava apprezzare la musica, che però faceva venire a 
Zangemann un terribile mal di testa, peggiorando ulteriormente il suo 
umore. Non avrebbe mai immaginato che la sua passeggiata sarebbe finita 
in quel modo!

#####

Zangemann era enormemente infuriato con i due bambini: come potevano 
usare le sue invenzioni in modo così sbagliato? Nel bel mezzo della 
notte, non riuscendo a dormire, si sedette davanti al suo computer 
dorato e diede il comando a tutti i minicomputer negli skateboard di non 
poter andare più sui marciapiedi. Ordinò al piccolo computer inserito 
nelle casse di riprodurre solo musica a basso volume, ad eccezione della 
sua musica preferita, che immediatamente riprodusse per migliorare il 
suo umore.

**


#####

Il giorno dopo alla scuola di Ada c’era un grande fermento. Gli 
skateboard non funzionavano più sulla strada per andare a scuola, le 
ruote semplicemente si fermavano. E poi le casse: i bambini non potevano 
più alzare il volume. Cosa stava succedendo?

**

Anche se non aveva nessuna di queste cose, Ada si chiese come mai gli 
skateboard e gli altoparlanti improvvisamente non funzionavano più come 
prima, ma non ebbe il tempo di pensarci su molto, perché si mise di 
nuovo ad armeggiare con le sue cose. Mise insieme alcune parti di tre 
bici rotte, ne costruì una nuova, la regalò a sua mamma per andare al 
lavoro in modo da poter risparmiare i soldi del biglietto dell’autobus. 
Ada costruì poi una cassa per suo fratello, in modo che questi potesse 
dormire la sera ascoltando delle belle storie, nel caso la mamma non 
fosse ancora tornata dal lavoro.

Dopo qualche giorno, tutti si erano già dimenticati di cosa era successo 
alla scuola di Ada. Gli skateboard non andavano più sui marciapiedi, ma 
a parte questo funzionavano ancora. E allo stesso modo i bambini 
giravano in tondo nel cortile della scuola, ascoltando musica 
tranquilla. Si sentiva però solo una divertente marcetta pomposa che 
continuava ad essere riprodotta a volume invariato: un po’ misterioso.

#####

Il giorno preferito di Ada era il mercoledì. Ogni mercoledì la mamma 
andava a prendere a scuola lei e Alan, e insieme andavano in biblioteca. 
Ada se la svignava direttamente nel reparto tecnologico. C’erano libri 
con progetti di costruzione, quelli per condurre esperimenti, e trovò 
anche quelli con le spiegazioni di come funzionano i vari dispositivi. 
Nella biblioteca Ada poteva anche navigare con il suo cellulare. Si rese 
rapidamente conto che c’era un intero mondo da scoprire su Internet. 
Molte persone condividevano lì le loro idee e i loro consigli su come 
riparare i vari oggetti per aiutarsi a vicenda.

In uno di quei pomeriggi, Ada imparò due parole nuove: hardware e 
software. Hardware era una parola che si riferiva a qualcosa che Ada 
effettivamente già conosceva, vale a dire i dispositivi elettronici con 
cui aveva smanettato e che poteva prendere in mano e giocarci. La parola 
software era invece completamente nuova per Ada. Scoprì presto che 
questa parola significava un insieme di istruzioni con cui era possibile 
controllare i dispositivi o i computer. In alcuni libri, queste 
istruzioni venivano chiamate programmi o codice. Con un programma per il 
computer si potrebbe, ad esempio, dire ad un altoparlante quale canzone 
debba essere suonata e a che volume.

La cosa più bella delle nuove scoperte di Ada era che si poteva 
smanettare con il software proprio come faceva con l’hardware. 
Sull’hardware si lavorava con martello, trapano e cacciavite, con il 
software bastava semplicemente scrivere i comandi per l’hardware, uno 
dopo l’altro. C’era persino un apposito linguaggio: il linguaggio di 
programmazione. Con il software, Ada poteva far diventare le sue 
invenzioni ancora più utili. Voleva assolutamente imparare il linguaggio 
di programmazione!

**


#####

Nelle settimane successive, Ada trascorse i suoi pomeriggi in 
biblioteca. Trovò libri e siti web che spiegavano come funzionava il 
linguaggio di programmazione e il codice. Le sembrava un po’ come se 
stesse imparando un linguaggio segreto, o come se stesse studiando il 
vocabolario a scuola. Ada divorò tutte le informazioni. Il suo primo 
programma avrebbe dovuto fare qualcosa di semplice: «Fai lampeggiare 
questa lampadina!».

Certo, voleva provarlo per vedere se funzionava per davvero! Alla 
discarica collegò il suo cellulare ad una piccola lampadina a LED, poi 
digitò sul suo cellulare le linee del programma che aveva preparato…

Non accadde nulla. Ada cominciò a riflettere su dove avrebbe potuto 
essere l’errore. Fece alcuni piccoli cambiamenti, lo provò di nuovo 
e.... «Sssììì!», la lampadina cominciò a lampeggiare: accesa, spenta, 
accesa, spenta. Ada guardò meravigliata il LED lampeggiante. Aveva 
scritto il suo primo programma!

Ada era totalmente su di giri. Immaginava tutte le grandi cose che 
avrebbe potuto fare. Se avesse inserito il giusto codice, le sue 
invenzioni avrebbero fatto esattamente ciò che voleva lei. Non era una 
cosa così facile, ma, dopo alcune settimane, Ada aveva scritto un 
programma davvero utile: dare alla cassa di Alan il comando di spegnersi 
automaticamente mezz’ora dopo che lui fosse andato a dormire.

**

Ada ebbe anche un’idea per il prossimo programma che avrebbe scritto. 
Era una cosa più impegnativa, un vero progetto. Probabilmente avrebbe 
avuto bisogno di tutte le vacanze estive per realizzarlo… ma non stava 
più nella pelle!

#####


**

Zangemann dormì malissimo ogni notte dopo la terribile passeggiata. 
Quando andava a letto la sera, lo tormentavano grandi preoccupazioni: 
«Oh no, le mie meravigliose invenzioni! Non può essere che tutti ci 
giochino e facciano ciò che vogliono. Quante cose che potrebbero finire 
male! In ognuna di esse ci ho messo così tanta cura, fino al più piccolo 
dettaglio». Zangemann rimuginava e rimuginava e si girava e rigirava 
tutta la notte nel suo letto senza riuscire a dormire.

Quando si alzò una mattina con la faccia completamente distrutta, 
Zangemann prese una decisione. Qualcosa doveva essere cambiato! Si 
sedette quindi di fronte al suo computer dorato e scrisse un programma 
dopo l’altro. In questi programmi stabilì esattamente ciò che le sue 
invenzioni potevano fare e ciò che invece non potevano fare in 
determinate condizioni. Fine del caos!

Quando ebbe finito, inviò ai dispositivi delle persone tutti i nuovi 
programmi trasmettendoli dal suo computer dorato. Zangemann ordinò ai 
suoi altoparlanti di riprodurre solo la sua musica preferita quando lui 
era a portata di orecchio, e le macchine per il gelato non avrebbero più 
erogato il gelato nel pomeriggio. Dopo tutto, i suoi costosi pantaloni 
avrebbero potuto macchiarsi di gelato mentre andava a fare una 
passeggiata. Stette tutto il giorno seduto di fronte al computer a 
digitare e digitare e digitare…

#####

Erano già trascorse metà delle vacanze estive. Ada si trovava di fronte 
al suo grande progetto e aveva qualche grattacapo. Da vecchi componenti, 
aveva costruito uno skateboard e gli aveva collegato un motore che 
faceva girare le ruote. Con uno skateboard elettrico, Ada avrebbe potuto 
sfrecciare ancora più velocemente alla biblioteca o alla discarica dopo 
la scuola. Super-utile! Ma non funzionò. Appena vi salì sopra e premette 
il pulsante “Via!”, le ruote si mossero, ma troppo velocemente. Ogni 
volta che lo skateboard partiva, Ada cadeva giù. E non era una questione 
di esercizio: semplicemente non funzionava come avrebbe voluto.

Dopo che Ada cadde sul suo fondoschiena per la centesima volta, decise 
di andare in biblioteca. Là aveva sempre trovato ciò che le serviva, e 
infatti trovò su Internet un programma che qualcuno aveva scritto per il 
proprio scooter elettrico, che aveva la stessa esigenza di partire 
lentamente. Ada scaricò il programma sul suo cellulare.

Tornata in discarica, prese alcune parti del codice scaricato e le 
adattò per il programma del suo skateboard. Cambiò un paio di cose e 
continuò a smanettarci sopra.

Dopo diversi tentativi falliti, nell’ultimo giorno delle vacanze, giunse 
finalmente il momento atteso. Ada accese il suo skateboard e premette 
nuovamente il pulsante “Via!”: lo skateboard iniziò ad accelerare 
lentamente e poi cominciò ad andare più velocemente. Aveva funzionato! 
Provò a frenare: funzionava! Ada si mise a urlare dalla gioia e fece 
subito un giro al parco.

**


#####

Quando, il primo giorno dopo le vacanze, Ada andò a scuola con il suo 
skateboard, gli altri bambini rimasero stupiti. Durante la ricreazione, 
Ada era completamente circondata dai compagni di classe incuriositi.

«Perché tu puoi andare con il tuo skateboard sul marciapiede?» le 
chiesero.

**

Ada ci pensò un attimo: «Non credo che sia colpa del vostro skateboard, 
ma del software che c’è dentro. Probabilmente il software è stato 
programmato in modo che gli skateboard non possano andare sul 
marciapiede. Ma possiamo cambiarlo!».

La sera Ada tentò di fare le stesse modifiche sullo skateboard del suo 
compagno di classe Toni. Lavorò di nascosto fino a notte fonda, e il 
giorno dopo Toni poté di nuovo andare sul marciapiede. Dopo questa 
modifica, però, il suo skateboard non poteva più fare i suoni che i suoi 
genitori avevano comprato da Zangemann. Invece, ogni dieci minuti faceva 
un rumore divertente che assomigliava ad un lungo rutto. Ada sapeva bene 
che piccoli errori come quello possono sempre spuntare nei programmi. 
Però lo skateboard ruttante di Toni era in realtà abbastanza 
divertente.

#####

Sempre più bambini andavano nel pomeriggio da Ada alla discarica, e lei 
li aiutò a riscrivere i programmi per i loro skateboard. Alcuni erano 
molto entusiasti di questa nuova scoperta. Che cose incredibili si 
potevano fare con il codice del software! Volevano imparare tutto ciò 
che Ada sapeva sui linguaggi di programmazione, e presto anche loro 
furono in grado di andare con i loro skateboard di nuovo dove volevano.

Ma si poteva fare ancora di più! Con il software avrebbero potuto 
aggiungere ai loro skateboard nuove fantastiche funzionalità. Marie mise 
delle luci LED colorate sul suo skateboard, che si illuminavano di 
colori diversi a seconda della velocità. E Conrad montò delle vecchie 
eliche sul suo skateboard, per dargli una spinta extra.

**

Ada, Toni, Marie e Conrad passarono molti pomeriggi alla discarica. 
Allestirono anche un vero e proprio laboratorio in cui affinavano per 
ore i loro programmi, ascoltando nel frattempo la musica dalle casse che 
Ada aveva costruito per Alan.

«Le casse di tuo fratello sono molto più forti delle nostre» osservò 
Toni, che era impegnato a mettere un contachilometri sul suo caschetto. 
«Sono sicura che anche questo è per via di qualche limitazione imposta 
dal software» rispose Marie.

Insieme cambiarono quindi anche il software degli altoparlanti. Poi 
misero la musica a palla e ballarono insieme a più non posso.

#####


**


#####


**

Ogni giorno Ada e i suoi amici pianificavano insieme il pomeriggio. Da 
una macchina per il gelato rotta, ne costruirono una nuova che poteva 
produrre gelato in tutte le forme e colori concepibili. Mangiarono 
gelato quadrato, gelato a forma di cuore, persino gelato a forma di 
piramide, gelato alla fragola, gelato al lampone e gelato arcobaleno, e 
tutti con l’aggiunta di zuccherini e glassa di cioccolato: molto meglio 
dei gusti prodotti dalle macchine di Zangemann.

A volte aiutarono anche alcuni adulti che avevano problemi con i loro 
computer. Toni riprogrammò la stiratrice di suo papà in modo che potesse 
stirare di nuovo anche le cravatte. Zangemann odiava le cravatte come la 
peste e aveva proibito ai suoi dispositivi di stirarle. Costruirono un 
sistema di irrigazione automatico da un vecchio computer e da vecchi 
tubi per l’autista dell’autobus in modo che le sue piante non morissero 
di sete durante l’estate. E aiutarono il bidello della scuola a 
modificare il suo aspirapolvere in modo che riconoscesse automaticamente 
i giocattoli e non li risucchiasse più.

Alcune cose le costruirono per puro divertimento, ad esempio la macchina 
per riprodurre il rumore delle scoregge posta sotto la sedia della loro 
maestra di matematica, la signora Gernet. Ogni volta che la maestra si 
sedeva, si sentiva una piccola pernacchia. La signora Gernet li 
rimproverava, ma Ada era sicura che, sotto sotto, anche alla maestra 
ogni volta veniva da sorridere.

#####

Un giorno Zangemann notò che alcuni computer non rispondevano più ai 
suoi comandi. Era terribilmente sconvolto, tanto che gli usciva il fumo 
dalle orecchie per la rabbia. Chiamò immediatamente il Presidente e 
gridò con voce tuonante: «Qualcuno sta riscrivendo i programmi nei miei 
dispositivi. Non possono farlo, dopotutto sono le mie invenzioni. E 
sarebbe anche troppo pericoloso se tutti potessero fare quello che 
vogliono con i computer. Bisogna fare una legge che proibisca tutto 
ciò!».

Il Presidente non voleva contraddire Zangemann. Tutti i computer del 
governo erano stati programmati da Zangemann. Senza questi computer, non 
sarebbero stati più in grado di governare il paese. Così il parlamento 
emanò la legge, come richiesto da Zangemann:

«Tutti i computer che non sono sotto il controllo di Zangemann sono 
proibiti. Chi ha riprogrammato i dispositivi di Zangemann verrà multato 
con 500.000 pezzi d’oro!».

**


#####

Quando Ada e i suoi amici ne sentirono parlare, erano veramente furiosi. 
«È tutto così ingiusto. Abbiamo convertito e riprogrammato i nostri 
skateboard da soli. Ora funzionano molto meglio. Non permetteremo a 
nessuno di portarceli via!».

Si incontrarono davanti ad una delle macchine per il gelato che erano 
state modificate da loro e discussero della situazione. Era chiaro che 
qualcosa doveva essere fatto contro la nuova legge, ed elaborarono 
quindi un piano…

**

Il giorno dopo non andarono a scuola. Con i loro skateboard e con grandi 
cartelli e striscioni di protesta sotto il braccio, andarono invece fino 
al parlamento e si sedettero lì davanti. La sera prima, su alcuni 
cartelli avevano attaccato delle luci LED, che ora lampeggiavano 
vivacemente. Avevano collegato assieme le loro casse, in modo che 
chiunque si trovasse in strada potesse sentire quello che dicevano. 
Alcuni passanti si fermarono e chiesero ai bambini per che cosa stavano 
protestando. «Per la libertà del software!» risposero in coro, e 
raccontarono agli adulti la loro storia. Impressionati dalla vicenda, 
gli adulti annuirono con la testa, e il Presidente sbirciò con curiosità 
i loro striscioni prima di entrare nell’edificio.

Il giorno dopo, Ada e i suoi amici andarono di nuovo di fronte al 
parlamento. Questa volta con ulteriore sostegno: c’erano anche alcuni 
compagni di scuola a cui Ada aveva riprogrammato gli skateboard. Anche 
il papà di Toni e altri adulti vollero sostenere la protesta. Avevano 
trovato molto utili i dispositivi modificati dai bambini.

#####

Con ogni giorno che passava, sempre più bambini e adulti si univano alla 
protesta. L’autista del bus che era stata aiutata con le sue piante 
venne davanti al parlamento con il suo autobus. Suonò forte il clacson 
per attirare l’attenzione di ancora più persone sulla protesta. Il 
bidello portò alcuni amici, e il papà di Toni venne con i suoi colleghi, 
tutti indossando cravatte stirate automaticamente. Venne anche la 
maestra di matematica. Il numero di manifestanti diventò sempre più 
grande e, dopo alcune settimane, la protesta non era limitata solo alla 
città di Ada: no, adesso si protestava ovunque nel Paese.


Fai i tuoi compiti signor Presidente che noi facciamo i nostri!

**


Sono giovani + hanno bisogno del codice!

Senza codice è tutto sciocco!    OPPURE   Vogliamo il codice libero!

#####

Ada protestò ogni settimana davanti al parlamento, anche quando pioveva 
a dirotto. In un giorno di pioggia, il Presidente passò davanti ai 
bambini bagnati e gocciolanti e non poté fare a meno di ammirare la loro 
tenacia. Chiese quindi ad Ada: «Perché vi sedete qui ogni giorno? Cosa 
volete ottenere?». Ada rispose: «Vogliamo decidere da soli cosa possiamo 
fare con i nostri computer e cosa no», e i suoi amici e le sue amiche 
gridarono in coro: «Vogliamo il codice libero! Vogliamo il codice 
libero!».

Il Presidente scrutò i visi determinati dei bambini. Ad essere del tutto 
onesti, anche lui avrebbe voluto che il governo potesse decidere da sé 
cosa fosse permesso fare con i propri computer e cosa no. Ma non sapeva 
nulla di computer e di codice e quindi aveva sempre lasciato la gestione 
a Zangemann. Assorto da questi pensieri, il Presidente entrò quindi in 
parlamento.

Il giorno dopo il Presidente invitò Ada e i suoi amici ad entrare. 
«Anche noi vorremmo essere in grado di gestire il nostro software. Ma 
per farlo, il governo non dovrà più dipendere da Zangemann. Potreste 
dirmi cosa sapete dei programmi per computer?» chiese loro il 
Presidente. I bambini spiegarono quindi con molto entusiasmo come 
funzionava e cosa si sarebbe potuto fare con il software. Il Presidente 
era letteralmente meravigliato.

**

Con questa nuova consapevolezza, da ora in poi il suo governo sarebbe 
stato in grado di progettare il proprio software come voleva, senza 
Zangemann. Chiamò immediatamente i suoi consiglieri in una grande 
riunione e discussero insieme ai bambini che cosa avrebbero voluto 
cambiare e migliorare del software.

Quella sera i bambini tornarono a casa orgogliosi e soddisfatti. 
Finalmente qualcosa era cambiato! La loro lunga protesta aveva dato i 
suoi frutti.

#####

La mattina seguente il telefono iniziò a squillare molto presto 
nell’edificio del governo. Era Zangemann. Arrabbiato più che mai, parlò 
con il Presidente. «Senza di me, i computer del governo non 
funzioneranno più», minacciò. Ma il Presidente tagliò corto e riattaccò 
velocemente il telefono. Il telefono suonò molte altre volte ancora quel 
giorno, ma nessuno rispose più. Il Presidente era impegnato in una 
riunione insieme ad Ada, Toni, Marie, Conrad e agli esperti del 
governo.

Durante i giorni successivi, discussero da mattina fino a tarda sera e 
progettarono i primi programmi per i computer del governo. Non erano più 
disturbati dalle telefonate di Zangemann, perché Toni ebbe la magnifica 
idea di riprogrammare i telefoni. Quando Zangemann chiamava, veniva 
riprodotto un annuncio automatico: «Il governo vuole utilizzare solo 
software che può liberamente usare, studiare, condividere e migliorare. 
Grazie per aver chiamato».

Infine, dopo molte settimane di proteste e di discussioni, era giunto 
finalmente il momento: il parlamento abolì la vecchia legge di 
Zangemann! Fu invece proclamato:

**

«Ognuno può programmare il proprio computer come vuole, purché lo si 
faccia rispettando le altre leggi».

Venne inoltre introdotta una nuova materia scolastica: computer e 
programmazione.

#####

La sera stessa, tutti fecero una grande festa insieme. Ada, Alan, Toni, 
Marie, Conrad, gli altri bambini della scuola e i loro genitori, il 
Presidente, la maestra Gernet, l’autista dell’autobus, il bidello: erano 
tutti lì. Decorarono le strade, ascoltarono musica ad alto volume e per 
festeggiare mangiarono quanto gelato volevano, in tutte le forme e 
colori concepibili.

**

Mentre gli altri continuarono fino a tarda notte, Ada, Toni, Marie e 
Conrad se ne sgattaiolarono via dalla festa e tornarono al loro 
laboratorio. Avevano già un sacco di altre idee per nuove invenzioni. E 
volevano mettersi subito al lavoro.

#####

E Zangemann? Nessuno l’ha più sentito. Forse è ancora infuriato nella 
sua enorme villa e sta seduto tutto arrabbiato davanti al suo computer 
dorato. Forse non osa più uscire in strada e ha barricato tutte le 
finestre della sua casa così da non doversi preoccupare di ciò che viene 
fatto con le sue invenzioni. Ma, magari, qualche volta guarda ancora il 
mondo attraverso il suo lungo cannocchiale per vedere ciò che i bambini 
inventano di nuovo ogni giorno. Forse si ricorderà di quanto si sia 
divertito quando smanettava e sperimentava. E forse, ma solo forse, sarà 
lì a leccarsi un gelato al lampone a forma di piramide con sopra una 
spolverata di codette arcobaleno.

**


#####

Ringraziamenti dell’autore


Grazie infinite a Reinhard Wiesemann del LinuxHotel per il supporto 
finanziario per il libro e per l’indicazione di smettere di pianificare 
e iniziare a fare concretamente. Grazie a Sandra Brandstätter, che mi ha 
portato una immensa gioia ad ogni nuovo disegno per le illustrazioni. 
Grazie al mio editore Wiebke Helmchen, con il quale mi sono divertito 
molto a sviluppare ed affinare la storia, e ad Ariane Hesse per il 
grande sostegno da parte dell’editore.

Grazie a Bea e Benni, Christine e Marc, Cory, Bernhard, Isabel e Amelia, 
Katta, Kristina, Martin, Mona e Arne, Nina, Oliver, Reinhard, Sabine e 
Torsten per le grandi idee, ispirazioni e consigli pratici, e grazie 
alle molte persone del movimento del Software Libero, da cui mi è stato 
permesso di imparare e il cui impegno mi ha motivato.

Per l’edizione italiana, vorrei ringraziare Francesca e Luca per aver 
tradotto il libro utilizzando il proprio tempo libero, e ancora un 
grande grazie a Luca per aver strutturato e per mantenere il repository 
git del libro.

Grazie alla mia famiglia, che mi ha permesso di scrivere presto la 
mattina, tardi la sera e in vacanza, e che sostiene sempre anche il mio 
lavoro per la libertà del software. Soprattutto vorrei ringraziare i 
miei figli che mi hanno ispirato con nuove idee ad ogni rilettura. Senza 
di loro questo libro non esisterebbe.

**


#####

Informazioni sull’autore
Matthias Kirschner


Matthias è sempre stato affascinato dai computer e dal software fin da 
bambino. Ha avuto una connessione Internet già agli albori da cui ha 
imparato molto. I bambini hanno il diritto di portare il loro futuro 
nello loro mani. Pertanto, Matthias si impegna affinché tutte le persone 
possano utilizzare il software in modo autodeterminato. Vorrebbe anche 
costruire uno skateboard elettrico con il Software Libero.

**

Informazioni sull’illustratrice
Sandra Brandstätter


Sandra ha sempre apprezzato il maneggiare con forbici, pinze, colla, 
filo, tessuto e carta. Oggi lavora come illustratrice, autrice comica e 
designer di personaggi per film e serie animate, per esempio per la 
serie “Trudes Tier” (Spettacolo con il topolino). Da una macchina per il 
gelato, Sandra prenderebbe un cremoso gelato arcobaleno al gusto di 
cetriolo limone e con un sacco, ma proprio un sacco, di granelle di 
zucchero.

#####

Sito web del libro


La Free Software Foundation Europe e.V. è un’associazione benefica che 
dà alle persone i mezzi per controllare la tecnologia. Il software è 
presente in tutti gli ambiti della nostra vita. È per questo che è 
importante che questa tecnologia ci dia libertà anziché limitarci. Il 
Software Libero (chiamato anche Open Source) dà a tutti il diritto di 
utilizzare, comprendere, condividere e migliorare i programmi. Il 
Software Libero aiuta quindi a sostenere altri diritti fondamentali come 
la libertà di parola, la libertà di stampa e la privacy.

Nel sito web del libro troverete maggiori informazioni e materiale: 
https://ada.fsfe.org

**

Licenza


Il libro “Ada & Zangemann - Ein Märchen über Software, Skateboards und 
Himbeereis” di Matthias Kirschner e Sandra Brandstätter, pubblicato da 
dpunkt.verlag GmbH, è dato con la licenza "Creative Commons 
Attribution-Share Alike 3.0 Germania (CC BY-SA 3.0 DE)".

https://creativecommons.org/licenses/by-sa/3.0/de/

#####

Metti dei gusti deliziosi, divertenti o pazzeschi e disegnali sui coni 
di gelato.
Ulteriori modelli per colorare e informazioni sul libro si possono 
trovare su https://ada.fsfe.org.

**


#####


L’inventore Zangemann è famoso in tutto il mondo ed è immensamente 
ricco. Adulti e bambini amano le sue favolose invenzioni. Ma un giorno 
si verifica un problema: gli skateboard elettrici dei bambini non 
funzionano più correttamente. Che succede? La curiosa Ada scopre cosa 
sta accadendo. Insieme ai suoi amici smanetta con i programmi per 
computer ed escogita un piano: Zangemann non può più avere il controllo 
dei dispositivi!

Un libro che stimola l’interesse dei bambini nello sperimentare e 
incoraggia a plasmare la tecnologia.
