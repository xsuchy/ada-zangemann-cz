# SPDX-FileCopyrightText: 2021 Matthias Kirschner
#
# SPDX-License-Identifier: CC-BY-SA-3.0-DE

ADA & ZANGEMANN - Pohádka o softwaru, skateboardech a malinové zmrzlině

#####

# Pokud je relevantní: Impressum remixovaného vydání

Toto je remixované vydání (odvozené dílo) knihy "Ada & Zangemann - Pohádka o softwaru, skateboardech a malinové zmrzlině". Další informace najdete v tiráži původního vydání.

* Autor remixovaného vydání:
* Licence remixovaného vydání: Creative Commons licence CC BY-SA 3.0 DE, [https://creativecommons.org/licenses/by-sa/3.0/de/](https://creativecommons.org/licenses/by-sa/3.0/de/) (najdete tam stručný přehled, kompletní text licence a další pomoc, např. pokyny k označení změn u odvozených děl).
* Změny oproti původnímu vydání:
  *
  *
  *

Dále poskytovatelka licence žádá, aby u remixů (odvozených děl) nebyly prováděny žádné změny v osobním poděkování autora a krátkých biografií autora a ilustrátorky, nebo aby tyto části byly z díla kompletně odstraněny.

#####

# Tiráž původního vydání (nezměněno)

Toto je tiráž původního vydání knihy, kterou lze zakoupit v každém knihkupectví nebo přímo u Dpunkt.verlag přes tento provizní odkaz (12 % z prodejní ceny jde na FSFE):

[https://oreilly.de/produkt/ada-und-zangemann/?ref=10022](https://oreilly.de/produkt/ada-und-zangemann/?ref=10022)

- Autor: Matthias Kirschner
- Ilustrace: Sandra Brandstätterová
- Lektorka: Wiebke Helmchenová a Ariane Hesseová
- Korektura: Sibylle Feldmannová, [www.richtiger-text.de](http://www.richtiger-text.de)
- Sazba: Veronika Schnabelová
- Návrh obálky: Sandra Brandstätterová a Veronika Schnabelová
- Barevná asistence: Olga Biryukova, Noémi Sárkányová, Nathalie Scattolonová, Kristina Haidingerová, Jasmin Schlöglová
- Výroba: Stefanie Weidnerová, Frank Heidt
- Tisk a vazba: Grafisches Centrum Cuno GmbH & Co. KG, 39240 Calbe (Saale)
- Bibliografické informace Německé národní knihovny. Německá národní knihovna tuto publikaci eviduje v Německé národní bibliografii; podrobné bibliografické údaje jsou dostupné na internetu na [http://dnb.d-nb.de](http://dnb.d-nb.de).
- ISBN:
  - Tisk 978-3-96009-190-5
  - PDF 978-3-96010-628-9
- 1. vydání 2022, © 2022 Německé vydání dpunkt.verlag GmbH, Wieblinger Weg 17, 69123 Heidelberg
- Tato kniha pro děti vychází pod licencí Creative Commons CC BY-SA 3.0 DE, [https://creativecommons.org/licenses/by-sa/3.0/de/](https://creativecommons.org/licenses/by-sa/3.0/de/)
- Tato kniha vychází ve spolupráci s O'Reilly Media, Inc. pod značkou »O'REILLY«. O'REILLY je ochranná známka a registrovaná značka společnosti O'Reilly Media, Inc. a je použita s povolením majitele.

#####

Tištěnou verze knihy, stejně jako ebook, lze zakoupit v knihkupectvích nebo přímo přes provizní odkaz u Dpunkt.verlag (FSFE získá 12% provizi):

https://oreilly.de/produkt/ada-und-zangemann/?ref=10022

#####

Byla jednou jedna malá holčička jménem Ada. Její rodina byla tak chudá, že všechny jejich úspory se vešly do plechovky od sušenek. Neměli peníze ani na to, aby mohli bydlet v opravdovém bytě. Místo toho bydlely Ada, její maminka a její malý bratr Alan v chatrči poblíž vrakoviště na kraji města.

**

Daleko odtud, na opačném konci, žil slavný vynálezce Zangemann. Byl nesmírně bohatý. Žádný list papíru na světě nebyl dost velký na to, aby se na něj vešel zůstatek jeho účtu se všemi těmi číslicemi a nulami. Bydlel v obrovském domě s bazénem a tobogánem, mnoha schodišti, věžemi, stovkami oken a tolika pokoji, že i on sám se v nich pravidelně ztrácel. Zangemannovo sídlo se nacházelo vysoko na kopci. Celé město měl pod sebou jako na dlani.

#####

Už v dětském věku Zangemanna fascinovaly počítače. Tehdy to ještě byly obrovské stroje s mnoha kabely a hlučnými ventilátory. Ve škole malý Zangemann často snil o tom, co by všechno s počítači dělal, kdyby byly jen o něco menší – dost malé na to, aby je mohl zabudovat do nejrůznějších zařízení. Jako první by zabudoval počítač do svého skateboardu, který by tak při jízdě vydával super zvuky, třeba jako siréna hasičů nebo start rakety. A vymyslel by stroj na zmrzlinu! Počítač by dokázal namíchat
ty nejlepší příchutě a zmrzlinu by zároveň i prodával. Jeho stroje by stály na každém rohu a on by si tak skočit pro svou oblíbenou zmrzlinu, kdykoli by měl chuť. Kromě toho by postavil robota na úklid a stroj na třídění stavebnic, aby měl ve svém pokoji vždy krásně uklizeno. Zangemann měl každý den nové nápady. Nemohl myslet na nic jiného.

A skutečně: Čím větší Zangemann byl, tím menší byly počítače. Když nakonec opustil školu, byly už tak malé, že se mu vešly do kapsy u kalhot. A ty nejmenší se vešly jen na špičku prstu.

**

#####

„Konečně můžu všechny své nápady uskutečnit!“ jásal Zangemann a pustil se do práce. Zabudoval malé počítače do nejrůznějších zařízení a udělal je ještě praktičtější. A tyto přístroje pak prodával.

Dospělí i děti jeho vynálezy milovali. Děti chtěly mít Zangemannův skateboard a pokaždé ten nejnovější zvuk, aby se s ním mohly chlubit kamarádům na školním dvoře. Mnozí měli také jeho praktické reproduktory. Stačilo jim jen říct název písně, aby se hned přehrála. A komu ještě nějaké kapesné zbylo, mohl si odpoledne koupit automaticky namíchanou zmrzlinu z originální Zangemannovy zmrzlinovačky. Bylo to jako kouzla – ale všechno zařizovaly malé počítače, které Zangemann do svých přístrojů vestavěl.

**

Také u Ady ve škole byly tyto vynálezy velmi oblíbené a mnoho jejích kamarádů jezdilo na těch parádních skateboardech sem a tam. Ada však byla často smutná, protože její maminka jí žádnou z těch skvělých věcí nemohla koupit: ani skateboard, ani reproduktory, ba ani žádnou zmrzlinu.

Naštěstí bydlela Ada přímo vedle vrakoviště. Tam se nacházely rozbité přístroje a rezavé součástky, ze kterých si stavěla úžasné věci: krabici od mýdla, ve které sjížděla s bratříčkem Alanem z kopců, větrnou turbínu nebo děsivá šrotová monstra, nad kterými pak společně vítězili. Našla tam i mnoho užitečných věcí, například jeden starý mobil. Displej byl sice trochu naprasklý, ale ten by si mohla opravit. A přestože na vrakovišti nebyl internet, mohla by se k němu připojit někde jinde.

Stavění a opravování rozbitých věcí na vrakovišti Adu tak pohltilo, že na skateboardy a zmrzlinu ale úplně zapomněla.

#####

Protože všichni Zangemannovy vynálezy kupovali, stal se tím brzy nejbohatším člověkem na celém světě. Za své obrovské bohatství si koupil obrovský zlatý počítač s klávesnicí plnou drahokamů a postavil ho do největšího sálu své vily. Odtud přes internet řídil všechny malé počítače zabudované do svých vynálezů.

Stačilo, aby stiskl ty správné klávesy na zlatém počítači, a všechny zmrzlinové stroje ve městě začaly vydávat jen vanilkovou zmrzlinu. Když chtěl, aby lidé jedli čokoládovou zmrzlinu, stiskl kombinaci kláves pro čokoládovou zmrzlinu. Jakmile spustil příkaz pro citronovou zmrzlinu, pak stroje vyráběly pouze citronovou. Zangemann své vynálezy miloval a byl vždy nadšený, jak fantasticky jeho stroje fungovaly. Někdy byli lidé sice zklamaní, když zrovna nebyla jejich oblíbená příchuť, ale co mohli dělat? Alespoň byla zmrzlina na každém rohu.

**

Zangemanna velmi bavilo mačkat třpytivé klávesy a sledovat lidi, jak jedí zmrzlinu. Každý den takto trávil mnoho hodin před svým zlatým počítačem. A stále znovu se díval dlouhým dalekohledem dolů na město a pozoroval, jak spolehlivě jeho vynálezy plní jeho příkazy.

#####

Když zrovna neseděl u svého zlatého počítače, přidával Zangemann své malé počítače do stále nových zařízení a pak je zase prodával. Stavěl pračky, které posílaly zprávy na mobil, když bylo prádlo vyprané. Vymyslel vysavače, které místo hlučného funění hrály veselou hudbu. Lampy, které se zapínaly a vypínaly lusknutím prstů, a auta, která při jízdě říkala, kde je nejbližší supermarket.

Brzy byl v téměř každém zařízení zabudován nějaký Zangemannův počítač. Ne všechny vynálezy byly nakonec tak praktické, jak se na první pohled zdálo, ale lidé od něj kupovali úplně všechno. Tak to prostě bylo. Každý chtěl mít zařízení od Zangemanna, největšího vynálezce na světě.

**

Jednoho dne si Zangemann pomyslel: „Dneska si své vynálezy prohlédnu zblízka!“ Odložil svůj velký dalekohled a plný očekávání sešel po mnoha schodech dolů do města, aby se potěšil svými skvělými zařízeními.

#####

„Možná mě malý výlet přivede na pár nových nápadů. Upřímně řečeno, moje poslední vynálezy už nejsou tak praktické, jako byly ty první...,“ pomyslel si Zangemann. „Ale mé zmrzlinové stroje jsou a zůstanou nepřekonatelné,“ pomyslel si hrdě, když míjel skupinku lidí, kteří všichni lízali kokosovou zmrzlinu – příchuť dne.

Byl zcela ponořený do svých myšlenek, když najednou – BUM! – a něco mu prudce narazilo do holeně.

**

Zangemann zaskučel a rozhlédl se. Před ním stál malý kluk – úplně vyděšený - a pod paží nesl  Zangemannův originální skateboard. „Promiňte, to jsem nechtěl jsem,“ koktal, ale Zangemann už neposlouchal.

Rozzlobeně kulhal pryč. Tu se najednou ozvala hlasitá hudba. Něco tak hrozného ještě nikdy neslyšel. Rozhlédl se a viděl, že hudba vychází z reproduktoru, který sám vyvinul. Nějaké dítě na druhé straně ulice jej drželo v ruce. Zdálo se, že dítěti se hudba líbí, ale Zangemanna z ní začala strašně bolet hlava a jeho nálada se ještě zhoršila. Tak si svůj výlet tedy nepředstavoval!

#####

Zangemann se na děti strašně rozzlobil. Jak jen mohly ty jeho vynálezy tak špatně používat! Nemohl spát a uprostřed noci si sedl ke svému zlatému počítači. Všem minipočítačům ve skateboardech dal příkaz, aby už nejezdily po chodnících. Malým počítačům v reproduktorech přikázal, aby dál přehrávaly hudbu jen s omezenou hlasitostí, kromě jeho vlastní oblíbené hudby. Tu si taky hned pustil, aby si zlepšil náladu.

**


#####

Další den panoval u Ady ve škole velký rozruch. Skateboardy přestaly po cestě do školy fungovat. Kola se prostě zastavila. A taky reproduktory – děti je už nemohly zesílit. Co se to jenom stalo?

**

Ačkoli žádnou z těch věcí Ada neměla, divila se, že skateboardy a reproduktory najednou nefungovaly tak jako dřív. Neměla však čas nad tím moc přemýšlet, protože už zase něco kutila. Ze tří rozbitých jízdních kol složila jedno nové. Věnovala je své mamince, aby ušetřila za autobus do práce. Svému bratříčkovi postavila reproduktor, aby mohl večer před spaním, kdy jejich maminka ještě nebyla z práce doma, poslouchat pohádky.

Po několika dnech první šok ve škole Ady odezněl. Skateboardy už sice nejezdily po chodníku, ale jinak fungovaly. A tak děti nyní jezdily po školním dvoře a přitom poslouchaly tichou hudbu. Jen jakási divná, pompézní, pochodová hudba se ozývala pořád se stejnou hlasitostí. To bylo docela záhadné.

#####

Adin oblíbený den byla středa. To je maminka s Alanem vyzvedla ze školy a společně šli do knihovny. Ada se hned hnala do technického koutku. Byly tam knihy s nákresy, návody na experimenty a v nich Ada nacházela mnohá vysvětlení, jak různá zařízení fungují. V knihovně se Ada taky připojit na Internet pomocí toho starého mobilu. Co jenom tam bylo věcí k objevování. Spousta lidí na internetu sdílela své nápady a tipy na opravy, aby tak pomohli ostatním.

Jednoho odpoledne objevila Ada dvě nová slova: hardware a software. Hardware znamenalo něco, co už vlastně znala – elektronická zařízení, se kterými si hrála. Která mohla vzít do ruky a něco z nich stavět. Úplně nové však pro Adu bylo slovo software. Rychle zjistila, že tím se myslí pokyny, kterými lze ovládat přístroje nebo počítače. V některých knihách se tyto pokyny nazývaly programy nebo kód. Pomocí takového počítačového programu mohl například reproduktor přehrát požadovanou píseň a nastavit její hlasitost.

Nejlepší na Adině novém objevu bylo, že se softwarem si mohla hrát stejně jako s hardwarem. Na hardwaru se pracovalo kladivem, vrtačkou a šroubovákem. Software se tvořil tak, že se pokyny pro hardware jednoduše psaly za sebe. Dokonce na to existoval speciální jazyk – programovací jazyk. Díky softwaru by mohla Ada své vynálezy ještě výrazně vylepšit. Rozhodně se chtěla ten programovací jazyk naučit!

**

#####

V následujících týdnech trávila Ada celá odpoledne v knihovně. Našla knihy a webové stránky, které vysvětlovaly, jak funguje programovací jazyk a kód. Připadalo jí to trochu, jako by se učila tajný jazyk anebo ve škole slovíčka. Ada se šprtala. Její první program byl dost jednoduchý: „Udělej, aby tato lampa blikala!“

Samozřejmě chtěla hned vyzkoušet, jestli to opravdu funguje! Na vrakovišti připojila svůj mobil k malé lampičce. Potom do mobilu zadala řádky programu, které si poznamenala…

Nestalo se však nic. Ada přemýšlela, kde by mohla být chyba. Udělala několik drobných úprav, zkusila to znovu a ... „Jooo!“ Lampička začala blikat. Zapnuto, vypnuto, zapnuto, vypnuto. Ada ohromeně zírala na blikající světlo. Napsala svůj první vlastní program!

Byla úplně nadšená. Představovala si, jak skvělé věci by s tím mohla dělat. Když zadá správný programový kód, její vynálezy udělají přesně to, co bude chtít. Nebylo to jednoduché, ale po několika týdnech napsala Ada opravdu užitečný program: Alanův reproduktor se teď po půl hodině automaticky vypínal, když Alan usnul.

**

Adu vzápětí napadl další program, něco většího, pořádný projekt. Pravděpodobně jí to zabere celé letní prázdniny… A nemohla se dočkat!


#####


**

Zangemann od té strašlivé procházky každou noc hrozně špatně spal. Když večer uléhal do postele, trápily ho velké starosti: „Ach ne, mé úžasné vynálezy! To nemůže přece být, aby si s nimi všichni jen tak hráli. Co všechno by se jen mohlo stát! A to jsem to všechno tak pečlivě promyslel.“ Přemítal a přemýšlel a celou noc se v posteli neklidně převaloval.

Když ráno konečně vstal, hlava jej bolela od nevyspání a on učinil konečné rozhodnutí. Takto to dál nejde! Sedl si ke svému zlatému počítači a psal jeden program za druhým. V těchto programech přesně stanovil, co mají jeho vynálezy dělat a co v žádném případě dělat nemají. Konec chaosu!

Když skončil, poslal všechny nové programy ze svého zlatého počítače do všech svých vynálezů. Svým reproduktorům nařídil, aby v jeho doslechu přehrávaly jen jeho oblíbenou hudbu, a zmrzlinovým strojům, aby odpoledne už neprodávaly zmrzlinu. Nakonec by mu mohla zmrzlina kápnout na jeho drahé kalhoty, kdyby šel po městě na procházku. Celý den seděl u počítače a psal a psal a psal.


#####

Letní prázdniny byly už v půlce. Ada právě stála před svým velkým projektem a škrábala se na hlavě. Ze starých součástek postavila skateboard a připojila motor, který poháněl kola. Se skateboardem s motorem by mohla po škole vyrazit do knihovny nebo na vrakoviště ještě rychleji. Bylo to superpraktické! Jenže to nefungovalo. Když si na skateboard stoupla a stiskla tlačítko "Start", kola se sice začala točit, ale bohužel až příliš rychle. Ada pokaždé z prkna spadla. Ať zkoušela cokoli, nedokázala se na něm udržet.

Když už Ada spadla na zadek asi po sto padesáté, rozhodla se zajít do knihovny. Tam vždycky odpovědi na své otázky nakonec našla. A skutečně. Na internetu narazila na program, který kdosi napsal pro svou elektrickou koloběžku. I ta se měla umět pomalu rozjíždět. Ada si program stáhla do mobilu.

Jakmile byla zpět na vrakovišti, přepsala několik řádků toho programu do programu pro svůj skateboard. Několik věcí ještě upravila a zkoušela to dál. Po mnoha neúspěšných pokusech, už poslední den prázdnin, se Ada ještě jednou postavila na prkno a stiskla tlačítko "Start". Skateboard se pomalu rozjel. Pak zrychlil. Fungovalo to! Zabrzdila. Fungovalo to! Ada samou radostí vykřikla a vyrazila se projet do parku.

**

#####

Když Ada po prázdninách jela na skateboardu do školy, ostatní děti jen zíraly. O velké přestávce byla Ada obklopena zvědavými spolužáky.

„Jakto, že můžeš se svým skateboardem jezdit po chodníku?“ ptali se.

**

Ada přemýšlela. „Myslím, že to není vašimi skateboardy, ale softwarem v nich. Pravděpodobně bylo do softwaru naprogramováno, že skateboardy nesmí jezdit po chodníku. Ale to se dá změnit!“

Večer to Ada hned vyzkoušela na skateboardu svého spolužáka Toniho. Pracovala tajně dlouho do noci a druhý den už mohl Toni znovu jezdit po chodníku. Zato už ale jeho skateboard nevydával zvuky, které mu rodiče od Zangemanna koupili. Místo toho se každých deset minut ozval podivný zvuk, který zněl jako dlouhý krkanec. Ada věděla, že v programech se podobné malé chyby mohou vyskytnout. Toniho říhající skateboard byl ale nakonec docela legrační.

#####

Stále více dětí nyní odpoledne chodilo za Adou na vrakoviště a ona jim pomáhala přepsat programy v jejich skateboardech. Některé byly těmito novými možnostmi nadšené. Neuvěřitelné, co všechno se dalo dělat s programovacím kódem! Chtěly se od Ady naučit všechno o programovacím jazyku. A už brzy mohly se svými skateboardy jezdit zase tudy, kudy chtěly.

Ale to nebylo všechno! Díky softwaru mohly svým skateboardům přidat nové zábavné vlastnosti. Marie připevnila na své prkno barevné LED světýlka, která svítila různými barvami podle toho, jak rychle jela. A Konrad si přidal staré vrtule, které mu dodávaly extra rychlost.

**

Ada, Toni, Marie a Konrad trávili na vrakovišti spoustu času. Dokonce si tam zařídili opravdovou dílnu, ve které celé hodiny vylepšovali své programy. K tomu poslouchali hudbu z reproduktorů, které Ada postavila pro Alana.

„Reproduktory tvého bratra jsou mnohem hlasitější než ty naše,“ poznamenal Toni, který byl právě zaneprázdněn připevňováním rychloměru na svou helmu. „To určitě bude taky softwarem,“ řekla Marie.

Společně změnili software i pro reproduktory. Pak hudbu zesílili, jak jen to šlo, a divoce spolu tancovali.

#####

**

#####

**

Každý den Ada a její přátelé plánovali, co budou dělat odpoledne. Z rozbitého zmrzlinového stroje postavili nový, který dokázal vyrábět zmrzlinu ve všech možných tvarech a barvách: Jedli hranatou zmrzlinu, zmrzlinu ve tvaru srdce, dokonce i zmrzlinu ve tvaru pyramidy, jahodovou, malinovou a duhovou zmrzlinu, a vše s posypem a čokoládovou polevou – vše mnohem lepší než byly příchutě z Zangemannových automatů.

Někdy dokázali pomoci i dospělým, kteří měli problémy se svými počítači. Toni přeprogramoval otcův žehlící stroj, aby zase žehlil kravaty. Zangemann totiž nenáviděl kravaty jako mor a zakázal strojům, aby je žehlily. Pro řidičku autobusu postavili z počítače a hadic zavlažovací systém, aby její rostliny v létě během dne nevysychaly. A školníkovi pomohli upravit jeho vysavač tak, aby automaticky rozpoznal pohozené hračky a už je nevysál.

Něco si stavěli jenom tak pro zábavu. Třeba vyrobili prdící stroj do židle své matikářky, paní Gernetové. Kdykoli si učitelka sedla, ozval se malý prd. Paní Gernetová nadávala, ale Ada byla přesvědčená, že se pokaždé tajně trochu usmála.

#####

Jednoho dne si Zangemann všiml, že některé počítače už neposlouchají jeho programovací příkazy. To ho strašně vyděsilo a zuřil vzteky. Okamžitě zavolal prezidentovi a s roztřeseným hlasem na něj řval: „Někdo přepisuje programy v mých zařízeních. To nejde, to jsou přece moje vynálezy. A je taky příliš nebezpečné, když si všichni s počítači mohou dělat, co chtějí. Proti tomu musí být zákon!“

Prezident nechtěl Zangemanna rozčílit. Všechny počítače vlády byly naprogramovány Zangemannem. Bez těchto počítačů by nemohli zemi dál řídit. A tak v parlamentu přijali zákon, jak si Zangemann přál:

„Všechny počítače, které neposlouchají Zangemanna, jsou zakázány! Kdo Zangemannova zařízení přeprogramuje, musí zaplatit pokutu 500 000 zlatých!“

**

#####

Když se to Ada a její přátelé dozvěděli, pořádně se rozzlobili. „To je tak nespravedlivé! Naše skateboardy jsme si sami přestavěli a přeprogramovali. Teď jsou mnohem lepší. To si nenecháme od nikoho vzít!“

Shromáždili se před jedním ze svých přestavěných zmrzlinových automatů a probírali situaci. Bylo jasné, že se musí něco udělat proti novému zákonu, a tak vymysleli plán…

**

Druhý den nešli do školy. Místo toho se vydali se svými skateboardy a velkými protestními transparenty k parlamentu a usadili se před ním. Na některé transparenty připevnili večer předtím LED světýlka, která nyní jasně blikala. Své reproduktory spojili dohromady, takže v každé ulici bylo dobře slyšet, co říkají. Několik kolemjdoucích se zastavilo a ptali se dětí, za co demonstrují. „Za svobodu softwaru!“ odpověděly sborově a vyprávěly dospělým svůj příběh. Dospělí uznale kývali a i prezident se na plakáty zvědavě podíval, když toho dne vstupoval do budovy.

Také v následujících dnech se Ada a její přátelé posadili před parlament. Tentokrát s podporou: Někteří spolužáci, kterým Ada přeprogramovala skateboardy, přišli také. I Toniho otec a další dospělí protest podpořili. Zařízení dětí jim přišla velmi praktická.

#####

Každým dnem přibývalo více a více dětí a dospělých, kteří protestovali. Řidička autobusu, které pomohli s rostlinami, přijela se svým autobusem. Hlasitě troubila, aby na demonstraci upozornila ještě více lidí. Školník přivedl pár svých přátel. A Toniho otec dorazil se svými kolegy, kteří všichni měli perfektně vyžehlené kravaty. Dokonce i matikářka přišla. Dav se stále zvětšoval a po několika týdnech už se neprotestovalo jen ve městě, kde bydlela Ada. Demonstrace už se konaly po celé zemi.


Udělejte si domácí úkol, pane prezidente, a my uděláme ten náš!

**

Jsou mladí a potřebují kód!

Bez kódu se nedá žít!

#####

Ada protestovala každý týden před parlamentem. I v lijáku. Když prezident procházel kolem promočených dětí, nemohl si pomoct, ale musel obdivovat jejich tvrdohlavost. Zeptal se Ady: „Proč tu každý den sedíte? Čeho chcete dosáhnout?“ Ada odpověděla: „Chceme sami rozhodovat, co smíme a co nesmíme dělat se svými počítači,“ a její přátelé a kamarádky volali sborově: „Bez kódu se nedá žít! Bez kódu se nedá žít!“

Prezident se podíval do odhodlaných dětských tváří. Měl-li být zcela upřímný, i on by rád rozhodoval o tom, co smí a nesmí vláda dělat se svými počítači. Ale počítačům a kódu nerozuměl, a tak to vždy nechával na Zangemannovi. Zamyšleně vstoupil do parlamentu.

Druhý den pozval Adu a její přátele k sobě. „I my chceme sami rozhodovat o svém softwaru. K tomu ale musí být vláda na Zangemannovi nezávislá. Můžete mi říct, co víte o počítačových programech?“ zeptal se. Nadšeně mu vysvětlili, jak software funguje a co všechno s ním lze dělat. Prezident se nestačil divit.

**

S těmito novými znalostmi by jeho vláda mohla nyní vytvářet svůj vlastní software tak, jak by chtěla – úplně bez Zangemanna. Okamžitě povolal své poradce. Ve velkém kruhu probrali s dětmi, co všechno by na softwaru chtěli změnit a zlepšit.

Toho večera šly děti domů pyšné a spokojené. Konečně se něco dělo! Jejich dlouhý protest se vyplatil.

#####

Brzy ráno zazvonil v budově vlády telefon. Byl to Zangemann. Rozčílenější než kdy jindy se pustil do prezidenta. „Beze mě už vládní počítače nebudou fungovat,“ hrozil. Ale prezident se rychle vzpamatoval a rychle zavěsil. Telefon toho dne zvonil ještě mnohokrát, ale nikdo ho nezvedl. Prezident pořádal schůzku s Adou, Tonim, Marií, Konradem a vládními odborníky.

V následujících dnech stále diskutovali od rána do pozdních večerních hodin a navrhovali první vlastní programy pro vládní počítače. Zangemannovy telefonáty je už nerušily. Toni měl dobrý nápad telefony přeprogramovat. Když Zangemann volal, slyšel jen automatické hlášení: „Vláda chce používat jen software, který může volně používat, chápat, šířit a vylepšovat. Děkujeme za váš hovor.“

Po mnoha týdnech konečně nastal čas: Parlament zrušil starý Zangemannův zákon! Místo toho bylo vyhlášeno:

**

„Všichni lidé mohou sami programovat své počítače, pokud se přitom budou řídit ostatními zákony.“

A kromě toho byl zaveden nový školní předmět: Počítače a programování.

#####

Toho večera všichni společně slavili velkou slavnost: Ada, Alan, děti ze školy a jejich rodiče, prezident, paní Gernetová, řidička autobusu, školník. Ti všichni byli přítomni. Ozdobili ulice, poslouchali hlasitou hudbu a na oslavu dne jedli zmrzliny kolik jen chtěli a ve všech představitelných tvarech a barvách.

**

Zatímco ostatní slavili až do pozdní noci, Ada, Toni, Marie a Konrad se po chvíli tiše vytratili a zamířili do své dílny. Už měli spoustu nápadů na nové vynálezy. A chtěli s nimi hned začít.

#####

A Zangemann? O něm už se moc neslyšelo. Možná ještě pořád zuří ve své obrovské vile a sedí rozčileně před svým zlatým počítačem. Možná už se ani neodváží na ulici a zalepil všechna okna svého domu, aby se nemusel rozčilovat nad tím, co se s jeho vynálezy dělá. Ale možná také kouká dalekohledem ven do světa a vidí, co děti každý den nového vynalézají. Možná si pak vzpomene, jak ho samotného kdysi bavilo kutit a experimentovat. A možná, úplně možná, přitom líže malinovou zmrzlinu ve tvaru pyramidy s duhovým posypem.

**

#####

Poděkování autora

Velké díky patří Reinhardovi Wiesemannovi z Linuxhotelu za finanční podporu knihy a motivaci přestat plánovat a začít jednat. Děkuji Sandře Brandstätterové, která mi s každým novým návrhem ilustrací udělala radost. Děkuji své redaktorce Wiebke Helmchenové, se kterou byla radost příběh rozvíjet a upřesňovat, a Ariane Hesseové za skvělou podporu ze strany nakladatelství.

Děkuji Bee a Benniemu, Christine a Marcovi, Corymu, Bernhardovi, Isabel a Amelii, Kattě, Kristině, Martinovi, Moně a Arnemu, Nině, Oliverovi, Reinhardovi, Sabine a Torstenovi za skvělé nápady, inspiraci a praktické tipy a mnoha lidem z hnutí za svobodný software, od kterých jsem se mohl učit a jejichž zapálení mě motivovalo.

Upřímné díky patří mé rodině, která mě nechávala psát brzy ráno, pozdě večer a na dovolené a vždy podporovala mou práci pro svobodu softwaru. Obzvláště bych chtěl poděkovat svým dětem, které mě při každém předčítání inspirovaly novými nápady. Bez nich by tato kniha nevznikla.

**


#####
O autorovi
Matthias Kirschner

Matthias byl už jako dítě fascinován počítači a softwarem. Brzy měl připojení k internetu a díky tomu se hodně naučil. Děti mají právo převzít svou budoucnost do vlastních rukou. Proto se Matthias zasazuje o to, aby všichni lidé mohli software používat samostatně. Chtěl by si také jednou postavit elektrický skateboard se svobodným softwarem.

**

O ilustrátorce
Sandra Brandstätterová

Sandra vždycky ráda tvořila pomocí nůžek, kleštiček, lepidla, drátu, látky a papíru. Dnes pracuje jako ilustrátorka, autorka komiksů a návrhářka postav pro animované filmy a seriály, například pro seriál „Trudes Tier“ (Vysílání s myší). U zmrzlinového automatu by si Sandra objednala krémovou duhovou zmrzlinu s citronovo-okurkovou příchutí a spoustou cukrových posypů.


#####

Webová stránka ke knize

Free Software Foundation Europe e. V. je nezisková organizace, která pomáhá lidem svobodně nakládat s technologiemi. Software ovlivňuje všechny oblasti našeho života. Proto je důležité, aby nám tato technologie poskytovala svobodu místo toho, aby nás omezovala. Svobodný software (také nazývaný open source) dává všem právo používat, chápat, šířit a vylepšovat programy. Takto svobodný software posiluje základní práva, jako je svoboda projevu, svoboda tisku a právo na soukromí.

Na webové stránce ke knize najdete další informace a materiály: https://ada.fsfe.org

**

Licence

Kniha „Ada & Zangemann – Pohádka o softwaru, skateboardech a malinové zmrzlině“ od Matthiase Kirschnera a Sandry Brandstätter, vydaná nakladatelstvím dpunkt.verlag GmbH, je licencována jako „Creative Commons Uveďte původ – Zachovejte licenci 3.0 Německo (CC BY-SA 3.0 DE)“.

https://creativecommons.org/licenses/by-sa/3.0/de/

#####

Vymyslete si několik chutných, zábavných nebo bláznivých příchutí zmrzliny a nakreslete je do kornoutů. Další omalovánky a informace o knize najdete na https://ada.fsfe.org.

**

#####

**

#####

Vynálezce Zangemann je světově proslulý a nesmírně bohatý. Dospělí i děti milují jeho úžasné technické vynálezy. Jednoho dne se však objeví problém: Elektronické skateboardy dětí přestaly správně fungovat. Co se to děje? Zvídavá Ada zjistí, co se děje. Společně se svými přáteli experimentuje s vlastními počítačovými programy a děti zosnují plán: Zangemann už nesmí mít jako jediný kontrolu nad zařízeními!

Kniha pro děti, která přináší radost z kutění a povzbuzuje k samostatnému zacházení s technologiemi.
